{
  "title": "Shree Kunti Stuti",
  "title_hindi": "श्री कुंती स्तुति",
  "data": "श्री कुंती स्तुति\n\nकुन्त्युवाच\nनमस्ये पुरुषं त्वाद्यमीश्वरं प्रकृतेः परम् ।\nअलक्ष्यं सर्वभूतानामन्तर्बहिरवस्थितम् ॥१८॥\n\nमायाजवनिकाच्छन्नमज्ञाधोक्षजमव्ययम् ।\nन लक्ष्यसे मूढदृशा नटो नाट्यधरो यथा ॥ १९॥\n\nतथा परमहंसानां मुनीनाममलात्मनाम् ।\nभक्तियोगविधानार्थं कथं पश्येम हि स्त्रियः ॥ २० ॥\n\nकृष्णाय वासुदेवाय देवकीनन्दनाय च ।\nनन्दगोपकुमाराय गोविन्दाय नमो नमः ॥ २१॥\n\nनमः पङ्कजनाभाय नमः पङ्कजमालिने ।\nनमः पङ्कजनेत्राय नमस्ते पङ्कजाङ्घ्रये ॥ २२॥\n\nयथा हृषीकेश खलेन देवकी\nकंसेन रुद्धातिचिरं शुचार्पिता ।\nविमोचिताहं च सहात्मजा विभो\nत्वयैव नाथेन मुहुर्विपद्गणात् ॥ २३॥\n\nविषान्महाग्नेः पुरुषाददर्शना-\nदसत्सभाया वनवासकृच्छ्रतः ।\nमृधे मृधेऽनेकमहारथास्त्रतो\nद्रौण्यस्त्रतश्चास्म हरेऽभिरक्षिताः ॥ २४॥\n\nविपदः सन्तु ताः शश्वत्तत्र तत्र जगद्गुरो ।\nभवतो दर्शनं यत्स्यादपुनर्भवदर्शनम् ॥ २५॥\n\nजन्मैश्वर्यश्रुतश्रीभिरेधमानमदः पुमान् ।\nनैवार्हत्यभिधातुं वै त्वामकिञ्चनगोचरम् ॥२६॥\n\nनमोऽकिञ्चनवित्ताय निवृत्तगुणवृत्तये ।\nआत्मारामाय शान्ताय कैवल्यपतये नमः ॥२७॥\n\nमन्ये त्वां कालमीशानमनादिनिधनं विभुम् ।\nसमं चरन्तं सर्वत्र भूतानां यन्मिथः कलिः ॥ २८ ॥\n\nन वेद कश्चिद्भगवंश्चिकीर्षितं\nतवेहमानस्य नृणां विडम्बनम् ।\nन यस्य कश्चिद्दयितोऽस्ति कर्हिचिद्\nद्वेष्यश्च यस्मिन् विषमा मतिर्नृणाम् ॥ २९॥\n\nजन्म कर्म च विश्वात्मन्नजस्याकर्तुरात्मनः ।\nतिर्यङ्नृषिषु यादःसु तदत्यन्तविडम्बनम् ॥ ३०॥\n\nगोप्याददे त्वयि कृतागसि दाम तावद्या\nते दशाश्रुकलिलाञ्जनसम्भ्रमाक्षम् ।\nवक्त्रं निनीय भयभावनया स्थितस्य\nसा मां विमोहयति भीरपि यद्विभेति ॥ ३१॥\n\nकेचिदाहुरजं जातं पुण्यश्लोकस्य कीर्तये ।\nयदोः प्रियस्यान्ववाये मलयस्येव चन्दनम् ॥ ३२॥\n\n अपरे वसुदेवस्य देवक्यां याचितोऽभ्यगात् ।\nअजस्त्वमस्य क्षेमाय वधाय च सुरद्विषाम् ॥ ३३॥\n\nभारावतारणायान्ये भुवो नाव इवोदधौ ।\nसीदन्त्या भूरिभारेण जातो ह्यात्मभुवार्थितः ॥ ३४॥\n\nभवेऽस्मिन् क्लिश्यमानानामविद्याकामकर्मभिः ।\nश्रवणस्मरणार्हाणि करिष्यन्निति केचन ॥ ३५॥\n\nशृण्वन्ति गायन्ति गृणन्त्यभीक्ष्णशः\nस्मरन्ति नन्दन्ति तवेहितं जनाः ।\nत एव पश्यन्त्यचिरेण तावकं\nभवप्रवाहोपरमं पदाम्बुजम् ॥३६॥\n\nअप्यद्य नस्त्वं स्वकृतेहित प्रभो\nजिहाससि स्वित्सुहृदोऽनुजीविनः ।\nयेषां न चान्यद्भवतः पदाम्बुजात्प\nरायणं राजसु योजितांहसाम् ॥३७॥\n\nके वयं नामरूपाभ्यां यदुभिः सह पाण्डवाः ।\nभवतोऽदर्शनं यर्हि हृषीकाणामिवेशितुः ॥ ३८ ॥\n\nनेयं शोभिष्यते तत्र यथेदानीं गदाधर ।\nत्वत्पदैरङ्किता भाति स्वलक्षणविलक्षितैः ॥३९॥\n\nइमे जनपदाः स्वृद्धाः सुपक्वौषधिवीरुधः ।\nवनाद्रिनद्युदन्वन्तो ह्येधन्ते तव वीक्षितैः ॥ ४०॥\n\nअथ विश्वेश विश्वात्मन् विश्वमूर्ते स्वकेषु मे ।\nस्नेहपाशमिमं छिन्धि दृढं पाण्डुषु वृष्णिषु ॥ ४१ ॥\n\nत्वयि मेऽनन्यविषया मतिर्मधुपतेऽसकृत् ।\nरतिमुद्वहतादद्धा गङ्गेवौघमुदन्वति ॥४२॥\n\nश्रीकृष्ण कृष्णसख वृष्ण्यृषभावनिध्रुग्रा\nजन्यवंशदहनानपवर्गवीर्य ।\nगोविन्द गोद्विजसुरार्तिहरावतार\nयोगेश्वराखिलगुरो भगवन्नमस्ते ॥ ४३॥"
}