{
  "title": "Shree Krishna krupa katakshya stotra",
  "title_hindi": "श्री कृष्ण कृपा कटाक्ष स्तोत्रम्",
  "data": "श्री कृष्ण कृपा कटाक्ष स्तोत्रम्\n\nभजे व्रजैकमण्डनं समस्तपापखण्डनं,\nस्वभक्तचित्तरंजनं सदैव नन्दनन्दनम् ।\nसुपिच्छगुच्छमस्तकं सुनादवेणुहस्तकं,\nअनंगरंगसागरं नमामि कृष्णनागरम् ॥१॥\n\nमनोजगर्वमोचनं विशाललोललोचनं,\nविधूतगोपशोचनं नमामि पद्मलोचनम् ।\nकरारविन्दभूधरं स्मितावलोकसुन्दरं,\nमहेन्द्रमानदारणं नमामि कृष्ण वारणम् ॥२॥\n\nकदम्बसूनकुण्डलं सुचारुगण्डमण्डलं,\nव्रजांगनैकवल्लभं नमामि कृष्णदुर्लभम् ।\nयशोदया समोदया सगोपया सनन्दया,\nयुतं सुखैकदायकं नमामि गोपनायकम् ॥३॥\n\nसदैव पादपंकजं मदीय मानसे निजं,\nदधानमुक्तमालकं नमामि नन्दबालकम् ।\nसमस्तदोषशोषणं समस्तलोकपोषणं,\nसमस्तगोपमानसं नमामि नन्दलालसम् ॥४॥\n\nभुवो भरावतारकं भवाब्धिकर्णधारकं,\nयशोमतीकिशोरकं नमामि चित्तचोरकम् ।\nदृगन्तकान्तभंगिनं सदा सदालिसंगिनं,\nदिने-दिने नवं-नवं नमामि नन्दसम्भवम् ॥५॥\n\nगुणाकरं सुखाकरं कृपाकरं कृपापरं,\nसुरद्विषन्निकन्दनं नमामि गोपनन्दनं ।\nनवीन गोपनागरं नवीनकेलि-लम्पटं,\nनमामि मेघसुन्दरं तडित्प्रभालसत्पटम् ।।६।।\n\nसमस्त गोप मोहनं, हृदम्बुजैक मोदनं,\nनमामिकुंजमध्यगं प्रसन्न भानुशोभनम् ।\nनिकामकामदायकं दृगन्तचारुसायकं,\nरसालवेणुगायकं नमामिकुंजनायकम् ।।७।।\n\nविदग्ध गोपिकामनो मनोज्ञतल्पशायिनं,\nनमामि कुंजकानने प्रवृद्धवह्निपायिनम् ।\nकिशोरकान्ति रंजितं दृगंजनं सुशोभितं,\nगजेन्द्रमोक्षकारिणं नमामि श्रीविहारिणम् ।।८।।\n\nस्तोत्र पाठ का फल\nयदा तदा यथा तथा तथैव कृष्णसत्कथा,\nमया सदैव गीयतां तथा कृपा विधीयताम् ।\nप्रमाणिकाष्टकद्वयं जपत्यधीत्य यः पुमान्,\nभवेत्स नन्दनन्दने भवे भवे सुभक्तिमान ॥९॥\n"
}