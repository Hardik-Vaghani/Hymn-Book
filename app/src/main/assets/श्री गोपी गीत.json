{
  "title": "Shree Gopi Git",
  "title_hindi": "श्री गोपी गीत",
  "data": "श्री गोपी गीत\n\nश्जयति तेऽधिकं जन्मना व्रजः\nश्रयत इन्दिरा शश्वदत्र हि ।\nदयित दृश्यतां दिक्षु तावका\nस्त्वयि धृतासवस्त्वां विचिन्वते ॥1॥\nशरदुदाशये साधुजातसत्स-\nरसिजोदरश्रीमुषा दृशा ।\nसुरतनाथ तेऽशुल्कदासिका\nवरद निघ्नतो नेह किं वधः ॥2॥\n\nविषजलाप्ययाद्व्यालराक्षसा-\nद्वर्षमारुताद्वैद्युतानलात् ।\nवृषमयात्मजाद्विश्वतोभया\nदृषभ ते वयं रक्षिता मुहुः ॥3॥\n\nन खलु गोपिकानन्दनो भवा-\nनखिलदेहिनामन्तरात्मदृक् ।\nविखनसार्थितो विश्वगुप्तये\nसख उदेयिवान्सात्वतां कुले ॥4॥\n\nविरचिताभयं वृष्णिधुर्य ते\nचरणमीयुषां संसृतेर्भयात् ।\nकरसरोरुहं कान्त कामदं\nशिरसि धेहि नः श्रीकरग्रहम् ॥5॥\n\nव्रजजनार्तिहन्वीर योषितां\nनिजजनस्मयध्वंसनस्मित ।\nभज सखे भवत्किंकरीः स्म नो\nजलरुहाननं चारु दर्शय ॥6॥\n\nप्रणतदेहिनांपापकर्शनं\nतृणचरानुगं श्रीनिकेतनम् ।\nफणिफणार्पितं ते पदांबुजं\nकृणु कुचेषु नः कृन्धि हृच्छयम् ॥7॥\n\nमधुरया गिरा वल्गुवाक्यया\nबुधमनोज्ञया पुष्करेक्षण ।\nविधिकरीरिमा वीर मुह्यती-\nरधरसीधुनाऽऽप्याययस्व नः ॥8॥\n\nतव कथामृतं तप्तजीवनं\nकविभिरीडितं कल्मषापहम् ।\nश्रवणमङ्गलं श्रीमदाततं\nभुवि गृणन्ति ते भूरिदा जनाः ॥9॥\n\nप्रहसितं प्रिय प्रेमवीक्षणं\nविहरणं च ते ध्यानमङ्गलम् ।\nरहसि संविदो या हृदिस्पृशः\nकुहक नो मनः क्षोभयन्ति हि ॥10॥\n\nचलसि यद्व्रजाच्चारयन्पशून्\nनलिनसुन्दरं नाथ ते पदम् ।\nशिलतृणाङ्कुरैः सीदतीति नः\nकलिलतां मनः कान्त गच्छति ॥11॥\n\nदिनपरिक्षये नीलकुन्तलै-\nर्वनरुहाननं बिभ्रदावृतम् ।\nघनरजस्वलं दर्शयन्मुहु-\nर्मनसि नः स्मरं वीर यच्छसि ॥12॥\n\nप्रणतकामदं पद्मजार्चितं\nधरणिमण्डनं ध्येयमापदि ।\nचरणपङ्कजं शंतमं च ते\nरमण नः स्तनेष्वर्पयाधिहन् ॥13॥\n\nसुरतवर्धनं शोकनाशनं\nस्वरितवेणुना सुष्ठु चुम्बितम् ।\nइतररागविस्मारणं नृणां\nवितर वीर नस्तेऽधरामृतम् ॥14॥\n\nअटति यद्भवानह्नि काननं\nत्रुटिर्युगायते त्वामपश्यताम् ।\nकुटिलकुन्तलं श्रीमुखं च ते\nजड उदीक्षतां पक्ष्मकृद्दृशाम् ॥15॥\n\nपतिसुतान्वयभ्रातृबान्धवा-\nनतिविलङ्घ्य तेऽन्त्यच्युतागताः ।\nगतिविदस्तवोद्गीतमोहिताः\nकितव योषितः कस्त्यजेन्निशि ॥16॥\n\nरहसि संविदं हृच्छयोदयं\nप्रहसिताननं प्रेमवीक्षणम् ।\nबृहदुरः श्रियो वीक्ष्य धाम ते\nमुहुरतिस्पृहा मुह्यते मनः ॥17॥\n\nव्रजवनौकसां व्यक्तिरङ्ग ते\nवृजिनहन्त्र्यलं विश्वमङ्गलम् ।\nत्यज मनाक् च नस्त्वत्स्पृहात्मनां\nस्वजनहृद्रुजां यन्निषूदनम् ॥18॥\n\nयत्ते सुजातचरणाम्बुरुहं स्तनेष\nभीताः शनैः प्रिय दधीमहि कर्कशेषु ।\nतेनाटवीमटसि तद्व्यथते न किंस्वित्कू\nर्पादिभिर्भ्रमति धीर्भवदायुषां नः ॥19॥"
}