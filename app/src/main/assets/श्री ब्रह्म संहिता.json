{
  "title": "Shree Bramha Samhita",
  "title_hindi": "श्री ब्रह्म संहिता",
  "data": "श्री ब्रह्म संहिता\n\n(1)\n\nईश्वरः परमः कृष्णः सच्चिदानन्दविग्रहः।\nअनादिरादिर्गोविन्दः सर्वकारणकारणम्॥\n\n(2)\n\nचिन्तामणिप्रकरसद्मसु कल्पवृक्ष\nलक्षावृतेषु सुरभीरभिपालयन्तम्।\nलक्ष्मी सहस्रशतसम्भ्रमसेवयमानं\nगोविन्दमादिपुरुषं तमहं भजामि॥\n\n(3)\n\nवेणुं क्वणन्तमरविन्ददलायताक्षं\nबर्हावतं समसिताम्बुदसुन्दराङ्गम्।\nकन्दर्पकोटिकमनीयविशेषशोभं\nगोविन्दमादिपुरुषं तमहं भजामि॥\n\n(4)\n\nआलोलचन्द्रकलसद्ववनमाल्यवंशी\nरत्नागदं प्रणयकेलिकलाविलासम्।\nश्यामं त्रिभंगललितं नियतप्रकाशं\nगोविन्दमादिपुरुषं तमहं भजामि॥\n\n(5)\n\nअङ्गानि यस्य सकलेन्द्रियवृत्तिमन्ति\nपश्यन्ति पान्ति कलयन्ति चिरं जगन्ति।\nआनन्दचिन्मयसदुज्ज्वलविग्रहस्य\nगोविन्दमादिपुरुषं तमहं भजामि॥\n\n(6)\n\nअद्वैतमच्युतमनादिमनन्तरूपम्\u200C\nआद्यं पुराणपुरुषं नवयौवनं च।\nवेदेषु दुर्लभमदुर्लभमात्मभक्तौ\nगोविन्दमादिपुरुषं तमहं भजामि॥\n\n(7)\n\nपन्थास्तु कोटिशतवत्सरसम्प्रगम्यो\nवायोरथापि मनसो मुनिङ्गवानाम्।\nसोऽप्यस्ति यत्प्रपदसीम्न्यविचिन्त्यतत्त्वे\nगोविन्दमादिपुरुषं तमहं भजामि॥\n\n(8)\n\nएकोऽप्यसौ रचयितुं जगदण्डकोटिं-\nयच्छक्तिरस्ति जगदण्डचया यदन्तः।\nअण्डान्तरस्थपरमाणुचयान्तरस्थं\nगोविन्दमादिपुरुषं तमहं भजामि॥\n\n(9)\n\nयभ्दावभावितधियो मनुजास्तथैव\nसम्प्राप्य रूपमहिमासनयानभूषाः।\nसूक्तैर्यमेव निगमप्रथितैः स्तुवन्ति\nगोविन्दमादिपुरुषं तमहं भजामि॥\n\n(10)\n\nआनन्दचिन्मयरसप्रतिभाविताभिस्\u200C\nताभिर्य एव निजरूपतया कलाभिः।\nगोलोक एव निवसत्यखिलात्मभूतो\nगोविन्दमादिपुरुषं तमहं भजामि॥\n\n(11)\n\nप्रेमाञ्जनच्छुरितभक्तिविलोचनेन\nसन्तः सदैव हृदयेषु विलोकयन्ति।\nयं श्यामसुन्दरमचिन्त्यगुणस्वरूपं\nगोविन्दमादिपुरुषं तमहं भजामि॥\n\n(12)\n\nरामादिमूर्तिषु कलानियमेन तिष्ठन्\u200C\nनानावतारमकरोद्\u200C भुवनेषु किन्तु।\nकृष्णः स्वयं समभवत्परमः पुमान्\u200C यो\nगोविन्दमादिपुरुषं तमहं भजामि॥\n\n(13)\n\nयस्य प्रभा प्रभवतो जगदण्डकोटि-\nकोटिष्वशेषवसुधादि विभूतिभिन्नम्।\nतद्\u200C ब्रह्म निष्कलमनंतमशेषभूतं\nगोविन्दमादिपुरुषं तमहं भजामि॥\n\n(14)\n\nमाया हि यस्य जगदण्डशतानि सूते\nत्रैगुण्यतद्विषयवेदवितायमाना।\nसत्त्वावलम्बिपरसत्त्वं विशुद्धसत्त्वं\nगोविन्दमादिपुरुषं तमहं भजामि॥\n\n(15)\n\nआनन्दचिन्मयरसात्मतया मनःसु\nयः प्राणिनां प्रतिफलन्\u200C स्मरतामुपेत्य।\nलीलायितेन भुवनानि जयत्यजस्रं\nगोविन्दमादिपुरुषं तमहं भजामि॥\n\n(16)\n\nगोलोकनाम्नि निजधाम्नि तले च तस्य\nदेवीमहेशहरिधामसु तेषु तेषु।\nते ते प्रभावनिचया विहिताश्च येन\nगोविन्दमादिपुरुषं तमहं भजामि॥\n\n(17)\n\nसृष्टिस्थितिप्रलयसाधनशक्तिरेका\nछायेव यस्य भुवनानि विभर्ति दूर्गा।\nइच्छानुरूपमपि यस्य च चेष्टते सा\nगोविन्दमादिपुरुषं तमहं भजामि॥\n\n(18)\n\nक्षीरं यथा दधि विकारविशेषयोगात्\u200C\nसञ्जायते न हि ततः पृथगस्ति हेतोः।\nयः शम्भुतामपि तथा समुपैति कार्याद्\u200C\nगोविन्दमादिपुरुषं तमहं भजामि॥\n\n(19)\n\nदीपार्चिरेव हि दशान्तरमभ्युपेत्य\nदीपायते विवृतहेतुसमानधर्मा।\nयस्तादृगेव हि च विष्णुतया विभाति\nगोविन्दमादिपुरुषं तमहं भजामि॥\n\n(20)\n\nयः कारणार्णवजले भजति स्म योग-\nनिद्रामनन्तजगदण्डसरोमकूपः।\nआधारशक्तिमवलम्ब्य परां स्वमूर्ति\nगोविन्दमादिपुरुषं तमहं भजामि॥\n\n(21)\n\nयस्यैकनिश्वसितकालमथावलम्ब्य\nजीवन्ति लोमविलजा जगदण्डनाथाः।\nविष्णुर्महान्\u200C स इह यस्य कलाविशेषो\nगोविन्दमादिपुरुषं तमहं भजामि॥\n\n(22)\n\nभास्वान्\u200C यथाश्मशकलेषु निजेषु तेजः\nस्वीयं कियत्प्रकटयत्यपि तद्वदत्र।\nब्रह्मा य एष जगदण्डविधानकर्ता\nगोविन्दमादिपुरुषं तमहं भजामि॥\n\n(23)\n\nयत्पादपल्लवयुगं विनिधाय कुम्भ\nद्वन्द्वे प्रणामसमये स गणाधिराजः।\nविघ्नान्\u200C विहन्तुमलमस्य जगत्रयस्य\nगोविन्दमादिपुरुषं तमहं भजामि॥\n\n(24)\n\nअग्निर्मही गगनमम्बु मरुद्दिश श्च\nकालस्तथात्ममनसीति जगत्त्रयाणि।\nयस्माद्\u200C भवन्ति विभवन्ति विशन्ति यं च\nगोविन्दमादिपुरुषं तमहं भजामि॥\n\n(25)\n\nयच्चक्षुरेष सविता सकलग्रहाणां\nराजा समस्तसुरमुर्तिरशेषतेजाः।\nयस्याज्ञया भ्रमति सम्भृतकालचक्रो\nगोविन्दमादिपुरुषं तमहं भजामि॥\n\n(26)\n\nधर्मोऽथ पापनिचयः श्रुतयस्तपांसि\nब्रह्मादिकीटपतगावधयश्च जीवाः।\nयद्दत्तमात्रविभवप्रकटप्रभावा\nगोविन्दमादिपुरुषं तमहं भजामि॥\n\n(27)\n\nयस्त्विन्द्रगोपमथवेन्द्रमहो स्वकर्म-\nबन्धानुरूपफलभाजनमातनोती।\nकर्माणि निर्दहति किन्तु च भक्तिभाजां\nगोविन्दमादिपुरुषं तमहं भजामि॥\n\n(28)\n\nयं क्रोधकामसहजप्रणयादिभीति\nवात्सल्यमोहगुरुगौरवसेवयभावैः।\nस िञ्चन्त्य तस्य सदृशीं तनुमापुरेते\nगोविन्दमादिपुरुषं तमहं भजामि॥\n\n(29)\n\nश्रियः कान्ताः कान्तः परमापुरुषः कल्पतरवो\nद्रुमा भूमिश्चिन्तामणिगणमयी तोयममृतम्।\nकथा गानं नाटयं गमनमपि वंशी प्रियसखी\nचिदानन्दं ज्योतिः परमपि तदास्वाद्यमपि च॥\n\n\nस यत्र क्षीराब्धिः स्रवति सुरभीभ्यश्च सुमहान्\u200C\nनिमेषार्धाख्यो वाव्रजति न हि यत्रापि समयः।\nभजे श्वेतद्वीपं तमहमिह गोलोकमिति यं\nविदन्तस्ते सन्तः क्षितिविरलचाराः कतिपये॥"
}