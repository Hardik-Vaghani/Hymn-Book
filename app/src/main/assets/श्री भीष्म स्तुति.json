{
  "title": "Shree Bramha Stuti",
  "title_hindi": "श्री भीष्म स्तुति",
  "data": "श्री भीष्म स्तुति\n\nभीष्म उवाच \n\nइति मतिरुपकल्पिता वितृष्णा भगवति सात्वतपुङ्गवे विभूम्नि।\nस्वसुखमुपगते क्वचिद्विहर्तुं प्रकृतिमुपेयुषि यद्भवप्रवाहः।।१।।\n\nत्रिभुवनकमनं तमालवर्णं रविकरगौरवराम्बरं दधाने।\nवपुरलककुलावृताननाब्जं विजयसखे रतिरस्तु मेऽनवद्या।।२।।\n        \nत्युधि तुरगरजोविधूम्रविष्वक्- कचलुलितश्रमवार्यलङ्कृतास्ये।\nमम निशितशरैर्विभिद्यमान- त्वचि विलसत्कवचेऽस्तु कृष्ण आत्मा।।३।।\n\nसपदि सखिवचो निशम्य मध्ये निजपरयोर्बलयो रथं निवेश्य।\nस्थितवति परसैनिकायुरक्ष्णा हृतवति पार्थसखे रतिर्ममास्तु।।४।।\n\nव्यवहितपृतनामुखं निरीक्ष्य स्वजनवधाद्विमुखस्य दोषबुद्धया।\nकुमतिमहरदात्मविद्यया य-श्चरणरतिः परमस्य तस्य मेऽस्तु।।५।।\n\nस्वनिगममपहाय मत्प्रतिज्ञा- मृतमधिकर्तुमवप्लुतो रथस्थः। \nधृतरथचरणोऽभ्ययाच्चलद्गु- र्हरिरिव हन्तुमिभं गतोत्तरीयः।।६।।\n\nशितविशिखहतो विशीर्णदंशः क्षतजपरिप्लुत आततायिनो मे।\nप्रसभमभिससार मद्वधार्थं स भवतु मे भगवान् गतिर्मुकुन्दः।।७।।\n\nविजयरथकुटुम्ब आत्ततोत्रे धृतहयरश्मिनि तच्छ्रियेक्षणीये।\nभगवति रतिरस्तु मे मुमूर्षो- र्यमिह निरीक्ष्य हता गताः सरूपम्।८।।\n\nललितगतिविलासवल्गुहास- प्रणयनिरीक्षणकल्पितोरुमानाः।\nकृतमनुकृतवत्य उन्मदान्धाः प्रकृतिमगन्किल यस्य गोपवध्वः।।९।।\n\nमुनिगणनृपवर्यस\u200Cङ्कलेऽन्तः-सदसि युधिष्ठिरराजसूय एषाम्।\nअर्हणमुपपेद ईक्षणीयो मम दृशिगोचर एष आविरात्मा।।१०।।\n\nतमिममहमजं शरीरभाजां हृदि हृदि धिष्ठितमात्मकल्पितानाम्।\nप्रतिदृशमिव नैकधार्कमेकं समधिगतोऽस्मि विधूतभेदमोहः।।११।।"
}
