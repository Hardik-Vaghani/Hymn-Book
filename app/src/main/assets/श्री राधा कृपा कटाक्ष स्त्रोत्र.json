{
  "title": "Shree Radha Krupa katakshya Stotra",
  "title_hindi": "श्री राधा कृपा कटाक्ष स्त्रोत्र",
  "data": "श्री राधा कृपा कटाक्ष स्त्रोत्र\n\nमुनीन्द्र–वृन्द–वन्दिते त्रिलोक–शोक–हारिणि\nप्रसन्न-वक्त्र-पण्कजे निकुञ्ज-भू-विलासिनि ।\nव्रजेन्द्र–भानु–नन्दिनि व्रजेन्द्र–सूनु–संगते\nकदा करिष्यसीह मां कृपाकटाक्ष–भाजनम् ॥१॥\n\nअशोक–वृक्ष–वल्लरी वितान–मण्डप–स्थिते\nप्रवालबाल–पल्लव प्रभारुणांघ्रि–कोमले ।\nवराभयस्फुरत्करे प्रभूतसम्पदालये\nकदा करिष्यसीह मां कृपाकटाक्ष–भाजनम् ॥२॥\n\nअनङ्ग-रण्ग मङ्गल-प्रसङ्ग-भङ्गुर-भ्रुवां\nसविभ्रमं ससम्भ्रमं दृगन्त–बाणपातनैः ।\nनिरन्तरं वशीकृतप्रतीतनन्दनन्दने\nकदा करिष्यसीह मां कृपाकटाक्ष–भाजनम् ॥३॥\n\nतडित्–सुवर्ण–चम्पक –प्रदीप्त–गौर–विग्रहे\nमुख–प्रभा–परास्त–कोटि–शारदेन्दुमण्डले ।\nविचित्र-चित्र सञ्चरच्चकोर-शाव-लोचने\nकदा करिष्यसीह मां कृपाकटाक्ष–भाजनम् ॥४॥\n\nमदोन्मदाति–यौवने प्रमोद–मान–मण्डिते\nप्रियानुराग–रञ्जिते कला–विलास – पण्डिते ।\nअनन्यधन्य–कुञ्जराज्य–कामकेलि–कोविदे\nकदा करिष्यसीह मां कृपाकटाक्ष–भाजनम् ॥५॥\n\nअशेष–हावभाव–धीरहीरहार–भूषिते\nप्रभूतशातकुम्भ–कुम्भकुम्भि–कुम्भसुस्तनि ।\nप्रशस्तमन्द–हास्यचूर्ण पूर्णसौख्य –सागरे\nकदा करिष्यसीह मां कृपाकटाक्ष–भाजनम् ॥६॥\n\nमृणाल-वाल-वल्लरी तरङ्ग-रङ्ग-दोर्लते\nलताग्र–लास्य–लोल–नील–लोचनावलोकने ।\nललल्लुलन्मिलन्मनोज्ञ–मुग्ध–मोहिनाश्रिते\nकदा करिष्यसीह मां कृपाकटाक्ष–भाजनम् ॥७॥\n\nसुवर्णमलिकाञ्चित –त्रिरेख–कम्बु–कण्ठगे\nत्रिसूत्र–मङ्गली-गुण–त्रिरत्न-दीप्ति–दीधिते ।\nसलोल–नीलकुन्तल–प्रसून–गुच्छ–गुम्फिते\nकदा करिष्यसीह मां कृपाकटाक्ष–भाजनम् ॥८॥\n\nनितम्ब–बिम्ब–लम्बमान–पुष्पमेखलागुणे\nप्रशस्तरत्न-किङ्किणी-कलाप-मध्य मञ्जुले ।\nकरीन्द्र–शुण्डदण्डिका–वरोहसौभगोरुके\nकदा करिष्यसीह मां कृपाकटाक्ष–भाजनम् ॥९॥\n\nअनेक–मन्त्रनाद–मञ्जु नूपुरारव–स्खलत्\nसमाज–राजहंस–वंश–निक्वणाति–गौरवे ।\nविलोलहेम–वल्लरी–विडम्बिचारु–चङ्क्रमे\nकदा करिष्यसीह मां कृपाकटाक्ष–भाजनम् ॥१०॥\n\nअनन्त–कोटि–विष्णुलोक–नम्र–पद्मजार्चिते\nहिमाद्रिजा–पुलोमजा–विरिञ्चजा-वरप्रदे ।\nअपार–सिद्धि–ऋद्धि–दिग्ध–सत्पदाङ्गुली-नखे\nकदा करिष्यसीह मां कृपाकटाक्ष–भाजनम् ॥११॥\n\nमखेश्वरि क्रियेश्वरि स्वधेश्वरि सुरेश्वरि\nत्रिवेद–भारतीश्वरि प्रमाण–शासनेश्वरि ।\nरमेश्वरि क्षमेश्वरि प्रमोद–काननेश्वरि\nव्रजेश्वरि व्रजाधिपे श्रीराधिके नमोस्तुते ॥१२॥\n\nइती ममद्भुतं-स्तवं निशम्य भानुनन्दिनी\nकरोतु सन्ततं जनं कृपाकटाक्ष-भाजनम् ।\nभवेत्तदैव सञ्चित त्रिरूप–कर्म नाशनं\nलभेत्तदा व्रजेन्द्र–सूनु–मण्डल–प्रवेशनम् ॥१३॥\n\nराकायां च सिताष्टम्यां दशम्यां च विशुद्धधीः ।\nएकादश्यां त्रयोदश्यां यः पठेत्साधकः सुधीः ॥१४॥\n\nयं यं कामयते कामं तं तमाप्नोति साधकः ।\nराधाकृपाकटाक्षेण भक्तिःस्यात् प्रेमलक्षणा ॥१५॥\n\nऊरुदघ्ने नाभिदघ्ने हृद्दघ्ने कण्ठदघ्नके ।\nराधाकुण्डजले स्थिता यः पठेत् साधकः शतम् ॥१६॥\n\nतस्य सर्वार्थ सिद्धिः स्याद् वाक्सामर्थ्यं तथा लभेत् ।\nऐश्वर्यं च लभेत् साक्षाद्दृशा पश्यति राधिकाम् ॥१७॥\n\nतेन स तत्क्षणादेव तुष्टा दत्ते महावरम् ।\nयेन पश्यति नेत्राभ्यां तत् प्रियं श्यामसुन्दरम् ॥१८॥\n\nनित्यलीला–प्रवेशं च ददाति श्री-व्रजाधिपः ।\nअतः परतरं प्रार्थ्यं वैष्णवस्य न विद्यते ॥१९॥\n॥ इति श्रीमदूर्ध्वाम्नाये श्रीराधिकायाः कृपाकटाक्षस्तोत्रं सम्पूर्णम ॥"
}